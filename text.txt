Raseinių miestas ir jo įspūdinga istorija
Raséiniai, miestas Lietuvos vidurio dalies vakaruose, į šiaurės vakarus nuo Kauno; rajono savivaldybės, seniūnijos ir parapijos centras. 9686 gyventojai (2020). Pro miestą eina Kauno–Klaipėdos plentas; plentai į Jurbarką, Šeduvą, Kelmę. Tekstilės (bendrovė Šatrija), statybos (Raseinių statyba) įmonės. Švč. Mergelės Marijos Ėmimo į dangų bažnyčia, Švenčiausiosios Trejybės cerkvė. Paštas, ligoninė, pirminės sveikatos priežiūros centras, psichikos sveikatos centras, gimnazija, pradinė, pagrindinė, specialioji, meno, technologijos ir verslo mokyklos, kultūros centras, 2 lopšeliai‑darželiai, biblioteka. Raseinių krašto istorijos muziejus, 4 mokyklų muziejai, 2 meno galerijos. Leidžiamas laikraštis Naujas rytas (nuo 1945), savaitraštis Alio Raseiniai (nuo 1997).
Raseiniai yra Dubysos regioniniame parke (čia įsikūrusi parko direkcija). Į pietryčius nuo miesto yra Prabaudos piliakalnis. Turizmo ir verslo informacijos centras Atrask Raseinius. 2018 atnaujintas Magdės šulinys.
Nuo neatmenamų laikų gražiose Dubysos pakrantėse gyveno žmonės, tai liudija aukštai virš Dubysos slėnių išlikę, legendomis ir padavimais apipinti piliakalniai bei seniai pamiršti ir išnykę senkapiai. 1253 metais Lietuvos karalius Mindaugas savo raštuose pirmą kartą paminėjo Raseinius, Ariogalą, Betygalą. Yra daug padavimų apie Raseinių vietovardžio kilmę. Viename iš jų pasakojama, kad toje vietoje, kur šiandien stovi Raseinių miestas – istorinė Žemaičių sostinė, ant kalvos, po šimtamečiu ąžuolu, rusenusi šventoji ugnis. Todėl ši vieta buvo pavadinta Rusene, vėliau Raseine ir pagaliau Raseiniais. Miestas ėmė augti nurimus karams su kryžiuočiais. 1416 m., Žemaičių krikšto metu buvo pastatytos pirmosios Romos katalikų bažnyčios Betygaloje, Ariogaloje, Viduklėje ir Raseiniuose. XV a. Raseiniai tapo pavieto (krašto) centru. Nuo 1585 m. Raseiniai buvo nuolatine Žemaitijos seimelių posėdžių vieta, visos srities teismo įstaigų ir archyvo būstine, čia vykdavo bajorų suvažiavimai, kariuomenės pratybos ir pasirodymai. Raseiniai buvo politinis ekonominis centras, Žemaitijos sostinė. 1642 metais Žemaičių vyskupas Jurgis Tiškevičius Raseiniuose įkurdino vienuolių dominikonus. XVIII amžiuje buvo pastatyta mūrinė baroko stiliaus bažnyčia ir vienuolynas. XVII-XVIII amžiuje Raseinių kraštas pergyveno vidaus karą, gaisrus, badą ir marą, švedų antplūdžius, nusinešusius daugybę gyvybių. 1792 m. paskutinis Lietuvos ir Lenkijos karalius Stanislovas Augustas Poniatovskis Ariogalai ir Raseiniams suteikė atnaujinamąsias privilegijas, patvirtindamas Magdeburgo teises ir herbus. 1831 m. kovo mėn. Raseiniuose, anksčiausiai Lietuvoje, pakelta sukilimo vėliava. Pirmojo pasaulinio karo pabaigoje, 1918 m. lapkričio 13 d. susirinkę miesto gyventojai įkūrė savivaldą, pradėjo atstatyti karo nuniokotą kraštą. Raseinių apskrities miestai ir miesteliai augo, buvo statomos naujos bažnyčios ir mokyklos, pieninės, grindžiamos gatvės. 1934 m. buvusioje  Raseinių m. turgaus aikštėje pastatytas Lietuvos Nepriklausomybės paminklas, vėliau pavadintas „Žemaičiu“, simbolizuojantis žemaičių stiprybę ir atkaklumą kovoje už laisvę (aut. V.Grybas). Antrojo pasaulinio karo pabaigoje Raseiniai, keletą kartų ėję iš rankų į rankas, buvo sudeginti ir sugriauti. Okupacijų metais kraštas skaudžiai nukentėjo, daug žmonių suimta, kalinta, nužudyta, ištremta. Nors būta sunkumų, nepriteklių, miestas vėl pakilo: buvo statomi nauji pastatai, gausėjo gyventojų. Atgimimas tvirtai atėjo į Raseinius.   2003 m. miestas atšventė 750 metų jubiliejų. Iškilmėse dalyvavo Lietuvos Respublikos Prezidentas Rolandas Paksas, Ministras Pirmininkas Algirdas Brazauskas, Seimo Pirmininko pavaduotojas Vytenis Andriukaitis, buvęs Sąjūdžio pirmininkas Vytautas Landsbergis ir kt. Raseinių miesto jubiliejaus proga pastatytas Nepriklausomybės gynėjų aikštėje Miesto laikrodis pradėjo skaičiuoti laiką.

   Įžymūs Raseinių krašto žmonės: rašytojai ir tautosakininkai Al.FromasGužutis, Davainis Silvestravičius, A.Juška, poetai S.Stanevičius ir J.Mačiulis-Maironis, archeologas, dailininkas ir kraštotyrininkas T.Daugirdas, „Lietuvių laikraščio" redaktorius A.Smilga, knygnešiai J.Vaičius, J.Karabinas, P.Papreckis, J. Katela ir kt.
1253 Lietuvos karalius Mindaugas Livonijos ordinui dovanojo pusę Raseinių žemės, 1254 kitą pusę – Lietuvos vyskupui Kristijonui. Nuo 13 a. pabaigos minimas Raseinių valsčius. 1322, 1352, 1357, 1371 Raseinius sunaikino Vokiečių ordinas. 14 a. pabaigoje–15 a. pradžioje Raseiniai tapo vienu svarbiausių Žemaitijos administracinių centrų, jų žemės atstovai dalyvavo žemaičių delegacijose, buvo imami įkaitais. 1416–21 pastatyta katalikų bažnyčia, įkurta viena pirmųjų Žemaitijoje parapijų. 1418 Raseiniai buvo vienas žemaičių valstiečių sukilimo centrų. 15 a. pabaigoje–1950 Raseinių apskrities centras. 16 a. gavo Magdeburgo teisę. 1601 įkurta evangelikų reformatų bažnyčia. 1613 Raseiniai paminėti Amsterdame išleistame Lietuvos Didžiosios Kunigaikštystės žemėlapyje.
1642 Raseiniuose įsikūrė dominikonai, 1643 jų rūpesčiu leisti trys prekymečiai. Dominikonai 1663 pastatė mūrinę bažnyčią, 1682 – mūrinį vienuolyną. 16 a. antroje pusėje Raseinių valsčius buvo vienas didžiausių Žemaitijoje. 16 a. pabaigoje iš Kražių čia perkelti Žemaitijos teismai, seimeliai, Raseiniai faktiškai tapo Žemaitijos politine sostine. 1720 įkurtas karmelitų vienuolynas. 1766 bažnyčią (1786 – vienuolyną, 1787 – mokyklą) įkūrė pijorai. Per 1700–21 Šiaurės karą Raseiniai nukentėjo nuo bado ir maro – 1737 buvo tik 7 namai, sinagoga ir 132 tušti sklypai. 1789 jau buvo 154 dūmai. 1792 Abiejų Tautų Respublikos valdovas Stanislovas Augustas Poniatovskis oficialiai patvirtino Raseinių miesto teises ir herbą. Iki 1815 įsteigta vaistinė. Raseiniai buvo 1830–1831 sukilimo vienas centrų Lietuvoje. 1832 Rusijos imperijos valdžia uždarė karmelitų ir pijorų, 1886 – dominikonų vienuolynus, pastatyta cerkvė. 1837 mieste buvo 2 aikštės, 20 gatvių, 2 bažnyčios, 3 sinagogos, kalėjimas, 308 namai, 65 parduotuvės, 58 smuklės. 1841 iš Kražių atkelta gimnazija, įsteigta ligoninė. 1848 nuo choleros mirė 877 gyventojai. 19 a. viduryje Raseiniai – trečias (po Vilniaus ir Kauno) pagal didumą Lietuvos miestas. Čia veikė keletas malūnų, 1880 įsteigta spaustuvė, 1887 – muilo fabrikas. 1889 įsikūrė sviesto gamintojų bendrovė Biruta. Per Rusijos 1905–07 revoliuciją vyko mitingai ir demonstracijos. 1906 suvaidintas pirmasis lietuviškas vaidinimas. Raseiniai smarkiai nukentėjo per I pasaulinį karą.
1925 įsteigta pieninė. 1932 Raseiniai gavo II eilės miesto teises. 1933 buvo 48 gatvės, 705 namai, 2 ligoninės, 3 vaistinės, kino teatras, 2 gariniai malūnai su lentpjūvėmis, po 2 odų, kailių, vaisvandenių ir saldainių įmones. 1934 atidengtas Nepriklausomybės paminklas (dabar Žemaitis, skulptorius V. Grybas). 1938 pro miestą nutiestas Žemaičių plentas. 20 a. 4 dešimtmetyje pastatytas paštas, valstybinio banko, gimnazijos rūmai, kalėjimas. Aktyviai veikė religinės, kultūros ir ekonominės organizacijos, ypač šauliai. Mieste dislokuoti Trečiojo pėstininkų pulko ir Antrojo artilerijos pulko daliniai. 1941 07 29, 08 05, 08 09–16 ir 08 29–09 06 nacių Vokietijos okupacinės valdžios įsakymu nužudyta dalis Raseinių žydų, kiti laikinai suvaryti į du getus. Per II pasaulinį karą 1944 08–10 vykusias SSRS–Vokietijos kariuomenių kautynes sunaikinta 90 % miesto pastatų. Po karo apylinkėse veikė Lydžio rinktinės Lietuvos partizanai. 1940–41 ir 1944–53 sovietų valdžia ištrėmė 92 gyventojus.
Nuo 1950 Raseiniai – rajono centras. Sovietų okupacijos metais miestas atstatytas, veikė gelžbetonio konstrukcijų, sviesto gamykla, kepykla, siuvimo fabrikas, Kauno meno gaminių įmonės tekstilės cechas. 1987 greta Raseinių atidaryta Kauno–Klaipėdos automobilių magistralė. 1988 10 29 prie Žemaičio paminklo iškelta tautinė vėliava. 1989 patvirtintas Raseinių herbas.
 https://www.vu.lt/